
<h1 id="maailman_synty">Maailman synty</h1>
<div class="level1">

<p>
Onigma ei ole aina ollut näin epävakaa maailma. Kauan sitten vahvat ja ahneet <a href="/doku.php?id=aitohaltiat" class="wikilink1" title="aitohaltiat" data-wiki-id="aitohaltiat">aitohaltiat</a> kävelivät sen pinnalla ja leikkivät luomakunnalla. Etsiessään aina vain suurempia voimia he päätyivät saavuttamaan jumaluuden ja katosivat fyysiseltä maailmantasolta.
</p>

<p>
Onigmasta tuli tämän myötä haavoittuvainen. Sen vakaus sitoutui jumaliin, ja kun yksi heistä menehtyi valtataistelussa, suuri tuho kohtasi fyysistä maailmaa. Tästä säikähtäneenä jumalat, entiset aitohaltiat, päättivät jakaa voimansa pienempiin osiin, jotta yhden jumalan tuho ei veisi koko maailmaa mukanaan. Näin jumalille tuli eri kasvoja, jotka kuitenkin ovat kaikki yhteydessä alkuperäiseen jumalaan. 
</p>

<p>
Jokaisella kulttuurilla on oma näkemyksensä ja myyttinsä maailman synnystä, eikä todellista tarinaa tiedä juuri kukaan. Kun joku pääsee tarpeeksi lähelle totuutta, jälleen yksi katastrofi vavisuttaa maailmaa ja palauttaa kehityksen taaksepäin.
</p>

</div>

<h2 id="oktarin_laakson_luomismyytti">Oktarin laakson luomismyytti</h2>
<div class="level2">

<p>
Pohjolan väki uskoo, että maailman loivat alussa jotunit. Jotunit olivat kukin sidottu yhteen elementtiin: tuleen, veteen, ilmaan, maahan ja väkeen. Jotunit hallitsivat kaikkea rautaisella otteella, laittoivat maan asukkaat raatamaan jonkin taivaallisen suunnitelman eteen. Olentojen joukosta nousi kuitenkin sankareita, jotka yhdessä päihittivät jotunit ja aloittivat Vapauden ajan. Kaiken sen ylistyksen seurauksena sankareista nousi jumalia, jotka yhä suojelevat kansaansa Jumalkodosta (<a href="/doku.php?id=maailmantasot#euphala" class="wikilink1" title="maailmantasot" data-wiki-id="maailmantasot">Euphala</a>) käsin.
</p>
<div class="tags"><span>
	<a href="/doku.php?id=tag:metafysiikka&amp;do=showtag&amp;tag=metafysiikka" class="wikilink1" title="tag:metafysiikka" rel="tag">metafysiikka</a>
</span></div>

</div>
