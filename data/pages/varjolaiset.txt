
{{:varjolainen2.jpg?nolink&400 |}}====== Varjolaiset ======
//Pergo oli ollut pikkukaupungin alkemistin oppilaana vasta viikon, mutta oli oppinut jo varomaan mestarinsa oikkuja. Nuori mies oli erityisen huolellinen kanniskellessaan herkkiä lasipulloja ja sihiseviä liemiä, mutta huono onni puuttui tilanteeseen. Katsoessaan kauheaa kaaosta, joka lattialle oli pirstaloitunut, Pergo valmistautui vihan ryöppyyn ja jopa fyysiseen saarnaan. Mutta palatessaan takahuoneesta vanhempi varjolainen vain katsoi sotkua hiljaa. "Siivoa", hän lopulta murahti. Mestarin palattua takahuoneeseen Pergolta meni vielä tovi palautua, sillä varjolaisen olemus oli ollut aivan toista kuin muiden hänen tuntemien ihmisten. Niin kylmä ja tunteeton, Pergo ei ollut nähnyt hitustakaan elämää mestarin reaktiossa.//

Varjolaiset ovat negatiivisen energian muuttamia ihmisiä, jotka jäivät [[Anrok Khex]]in suurkaupungin tuhon jalkoihin.

===== Kulttuuri =====
Varjolaisten kulttuuri on pragmaattista ja arvostaa kunnianhimoa, älykkyyttä ja viekkautta. Negatiivinen energia taittaa terän positiivisilta tunteilta ja korostaa negatiivisia, mikä saa varjolaiset vaikuttamaan välillä ankeilta muiden rotujen silmissä. 

Varjolaisille on tyypillistä suunnitelmallisuus ja häikäilemättömyys. Maalliset ilot ovat heistä usein turhanpäiväisiä, ja syöminenkin nähdään vain pakollisena kehonhuoltona. Heidän kulttuurinsa ei välitä tarinoista, mutta tieto, totuus ja maaginen mahti nähdään arvokkaina asioina, joita siirtää jälkipolville.

===== Piirteet =====
Varjolaiset ovat hyvin ihmisenkaltaisia, mutta negatiivinen energia on näivettänyt heidän fyysistä olemustaan. Sen tarkka vaikutus vaihtelee yksilöstä toiseen, ja lapsi voi näyttää hyvin erilaiselta vanhempiinsa verrattuna. Yleisesti ottaen varjolaiset ovat iholtaan kalpeita, harmaita tai kelmeitä, ja heidän kasvonsa ovat luisevat. Joillakin varjolaisilla näkyy jopa paljasta luuta esimerkiksi poskipäissä tai kyynärpäissä.

Vaikka varjolaiset ovat lähellä ihmisiä, he eivät kuitenkaan kykene lisääntymään ihmisten kanssa. Varjolaisten lisääntyminen on ihmistä hitaampaa, mutta he myös elävät ja pysyvät hedelmällisinä hieman ihmistä pidempään.

Varjolaiset kykenevät näkemään vaivattomasti pimeässä pupillittomilla silmillään. Heille myös yhteys magiaan on hieman tavallista helpompaa.

==== Historia ====

Varjolaisten syntypaikka, Anrok Khex, sijaitsee Lohikäärmeenmaan palaneella arolla, mutta varjolaiset ovat levinneet niin etelään kuin pohjoiseenkin sieltä.

Anrok Khex oli suurkaupunki, joka tunnettiin vahvasta maagisesta osaamisestaan ja kekseliäistä ratkaisuista, jotka antoivat sen selvitä vuosisatoja, vaikka lohikäärmeet polttivat maan sen ympäriltä. Kaupunki kuitenkin tuhoutui varjotitaani Maroxxothin kukistuessa taistelussa kaupungin keskellä, ja siitä vapautunut energia muutti kaupungin asukkaat pysyvästi. Osa varjolaisista jäi niille sijoilleen uudelleenrakentamaan kotiaan, kun toiset lähtivät etsimään uutta kotia, joka ei muistuttaisi traumaattisesta muutoksesta.

{{tag>rodut}}